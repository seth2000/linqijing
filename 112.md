# 一上一中二下 渐泰卦 待时之象

阴正得位 巽风东南

**象曰** 安居布业，治产有人。既富且贵，禄位未及。

**颜曰** 安心定志以待岁时则皆吉，若速望则不谐。又曰：阴既正位，地道斯得，人事居业之象也。求官、觅财、经营田蚕并吉。婚姻先难后易。行人当至。居家平善。官事不成。囚系者用力乃释。

**何曰** 远行者当至，孕生男，官事囚系，遇赦而免。病者不死。凡事皆吉。

**陈曰** 天人皆阳，地道柔美，阴未至盛，上下相应，故曰云云。

**刘曰** 安居治产，刚柔得也。不愿乎外，实受福也。此课二阳在上，一阴居下，三才之位皆得，故为既富且贵之象。宜保守而不可有无厌之求则吉。家宅，婚姻成。官事无挠。行人来归，求官己得而未治事。闻忧不忧。病虽未瘥而无害也。

**诗曰** 好事临门户，金鸡跃日辉，阴阳恰相助，独跨彩鸾归。
