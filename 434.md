# 四上三中四下 大同卦 通畅之象

三阳破阴 坎水正北

**象曰** 天衢坦坦，五达六通，我行其中，乘云驾龙。

**颜曰** 三阳处中，位尊得盛，我则阳也，天衢通达，云龙乃从，乘而驾之，指挥六合，犹乾之九五，凡遮遇之则不胜而返至凶也。佐辅明时，亦获无咎。所求之物任意所穷。官事散。病者瘥。行人即至。市贾大获。婚姻和合。此卦大吉之兆也。

**何曰** 日出东方，照我北角，余光所烛，延及幽谷。一云：黄锺建子，阳气乃滋，渐当泰和，六合吟嘻，百事从心，所为咸吉。

**陈曰** 三阳在中，人道全盛，上下四阴皆相应。天与之，人与之，是之谓大同。

**刘曰** 天衢坦坦，柔不胜刚也。乘云驾龙，位正中也。此课上下老阴，不能有为，而三阳居中，刚明盛大，无往不可，故有天衢坦坦，五达六通之象也。占者得之，可以正邦国，安黎庶，除残去暴，无所不可。

**诗曰** 云散月当空，牛前鼠后逢，张弓方抵垛，一箭定前功。

**又** 位尊德盛，四夷咸从，君子治乱，小人乃凶。
