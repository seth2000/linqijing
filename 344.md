# 三上四中四下 上正卦 圣治之象

阳逢阴制 艮山东北

**象曰** 上有贤君，下有谗臣，日月明照，不见暗尘。

**颜曰** 三阳在上，贤君之象也。日月虽明，不照暗尘。居高在家者吉。口舌不成。婚姻得良妻。病者无苦。

**何曰** 阳虽上明，众阴仰映。日月虽照，暗尘犹起。此卦多悔吝，官事求下吏方免。病者进退。行人未还。求官弥难。占婚姻吉，阴阳有应故也。

**陈曰** 三与四相应，有君臣谐和之象，且阴阳各极其盛，然积阴之中，有阳光一烛之地，君道无亏，故曰云云。

**刘曰** 阳刚正位，有贤君也。积阴在下，若暗尘也。壅滞未决，志不伸也。此课阳刚上居天位，而中下皆阴邪不正，共为蔽塞。有君而无臣，故不能行其志。占事多悔，惟婚姻为有应，吉。此课吉凶相半。

**诗曰** 惟英乃刚，惟哲乃明，一人执正，群邪不兴，德式中兮，昌保其真。
