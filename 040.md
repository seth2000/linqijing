# 四中 保身卦 小安之象

积阴居中 坤地西南

**象曰** 鬼气未盛，厉毒未形。保慎性命，门户安宁。

**颜曰** 中位人象，故曰鬼气未盛。然处阴弱又无交接，可谨慎保身退密，行正修德，不可为鬼厉所侵，有为必败．不能吉也。戒之。

**何曰** 宜保身安静，大体不吉。鬼气颇重，不宜占病。官事初有谗害。后清脱。行人至。军师胜。

**陈曰** 四为阴极。而居人位，若非老死．必有鬼厉。惟宜自保，故曰云云。

**刘曰** 鬼厉未盛，为相与也。保慎性合，宜安处也。此课颜幼明曰：中位人象。故曰鬼气未盛，盖阴处阳位，而所据凭也。占者谨慎退密以保身，则无咎。

**诗曰** 花逢春雨难留艳，水逐东流怎复波？若把利名前路去。却防闲事暗忧多。

**又** 花开春又去，蝶来花已残。惟有青青柏，终能耐岁寒。

[灵棋经大全](README.md)
