# 三上二中 晚就卦 有兆之象

阳列阴上 艮山东北

**象曰** 担耒躬耕。四月举趾，黾勉趋时，黍稷靡靡。

**颜曰** 三阳居上，列阴正中，位得其理也。以时播种，而有多利。四月正阳，禾黍始茂，田蚕吉利。

**何曰** 凡事吉利，但少迟耳。居家远出，求财大吉。出师胜．行人至。卦象无克，四月以后，宜用事也。

**陈曰** 人道阴弱，未能速成，然三阳在上，受天之福，可以如意，故曰云云。

**刘曰** 以阴从阳位，正当也。躬耕及时，遂所望也。此课三阳得位而阴从之，顺而不违之象，但无地位，必勤力及时，乃能有获。

**诗曰** 前程有路莫嫌迟，沙里淘金得几时，淘尽沙泥金始出，两重名利两重宜。

**又** 农者躬耕，在勤有成。播植以时，百谷丰登。既饱既醉，乐不可胜。
