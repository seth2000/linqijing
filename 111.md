# 一上一中一下 大通卦 升腾之象

**象曰** 从小至大，无有颠沛；自下升高，遂至富豪，宜出远行，不利优韬。

**颜曰** 以小慕大，可致富豪，若居大慕小，则有危亡。又曰：天地既位，圣人参之，经纶草昧，开元造始。故曰：自下升高也。立功创制，无所不善。不可密计阴谋。不宜老病。婚姻难合，纯阳故也。占行人未归。系者得出。市贾有利。

**何曰** 士宦高迁，宜显不宜隐。病者不宜住暗处，宜出外避之吉。口舌无，居家守恒。行师吉，战斗胜。孕生男。田蚕渔猎大获，吉利。

**陈曰** 一气之始，三才之端，纯阳至健，进进不已。与乾合体，故曰云云，即元亨也。

**刘曰** 从小至大，阳始生也。三人同心，宜游行也。不利伏韬，其道光明也。此课三位俱阳，少阳方长，故为从小至大，自下升高之象。占者得之，创事立业，求名觅利皆吉。讼者宜公道求直。行人吉而未归。不可为阴谋诡秘之事，病者出外避之吉。

**诗曰** 变豹文成彩，乘龙福自臻。赤身承富贵，事事可更新。
