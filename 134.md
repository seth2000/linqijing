# 一上三中四下 恣游卦 行乐之象

阴阳得位 巽风东南

**象曰** 乘龙驾骥，邀游四方。欢心适意，行乐无疆。

**颜曰** 从其心意、东西南北而已。凡事无所不成。行人未至。病者瘥。易曰：时乘六龙以御天。又曰：牧马地类行地无疆。

**何曰** 捕盗及失物皆得，孕生男、市贾有利。求婚自合。田蚕称意。囚者无忧，百事皆济。

**陈曰** 上中皆阳，下有四阴，阴阳相得，况人道全盛，足以御群阴，故曰云云。

**刘曰** 乘龙驾骥，下顺承也。邀游四方，莫我敢膺也。此课一阳居予上，而中下皆当，三阳为龙，四阴为骥，各得其所，以为我用，宜其邀游四方而行乐无疆矣。占者得之，大宜进取。惟问行人则未归，而在外亦得意也。

**诗曰** 独坐高楼忆旧游，月明如昼水东流。当年有约应无失，以此相逢笑未休。
