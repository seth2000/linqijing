# 二上二中二下 安泰卦 贲园之象

纯阴不动 坤地西南

**象曰** 岁富月昌，土田开张，安如泰山，终无祸殃。

**颜曰** 广开田畴，以俟岁周，用天分地，终无祸尤。其安不动，有如泰山也。居家乃吉。田蚕大获。病者无苦。行人未还。

**何曰** 居官食禄，财帛自来。军行得地。孕者生男，有学问。此卦大吉利。

**陈曰** 三位皆阴，不至盛极。无偏胜相克之象，有顺乐受福之理，效曰云云。与一上一中一下相对，皆初阴初阳。纯和无克，故皆吉也。

**刘曰** 岁月富豺，众志同也，柔顺利贞，福无穷也。安如泰山，有始终也。此课三位俱阴。得其中正，有安居处顺，不愿乎外之象。故有吉无凶。占家宅、田蚕、居官、市贾诸事大吉。征战得地。病者不治自瘥，公讼无咎。行人未还。

**诗曰** 一片中原土，春深雨露多。用天因地利，安业乐熙和
