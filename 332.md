# 三上三中二下 刚长卦 同心之象

阳处阴上 巽风东南

**象曰** 二人同心，俱为表里，共处一国，递相唇齿。

**颜曰** 此卦得必由人，失亦由人，不由于己也。义曰：二阳共处一阴之上，阴虽无力，阳乃发生。各无相克．故曰二人同心。居家及余事吉，婚姻小咎，病者迟瘥，行人未还，必有信至。

**何曰** 君臣具体，朋友同志。市易有利。孕生男。田蚕小吉。官事有人救拔。病虽有祟，宜医疗也。此卦无患大吉。

**陈曰** 二阳在上，一阴在下，上下同心，然一阴交二阳，必有得失，利在和同。

**刘曰** 二人同心，以重刚也。柔顺处下，无所伤也。递相唇齿，固藩墙也。此课一阴居重阳之下．柔顺而无违克、二阳在上．同心行事，俱为表里，共处一国之象也，唇齿相依不可缺也。占君臣、夫妇、兄弟、朋友、交际之事，无不吉利．不可妄有猜疑。居家、市贾大善，有谗言不可听信。播种丰盛，蚕麦有收。病者作福禳保。婚姻和合，得配佳偶。凡欲谋事、交易皆吉。

**诗曰** 两意相投处，天时复变通。时来万事遂，目下莫冲冲。
