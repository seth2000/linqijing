# 二上二中四下 亨通卦 丰财之象

纯阴得位 坤地西南

**象曰** 富如井泉，虽用无竭。所求遂意，欢乐不绝。

**颜曰** 易之坤厚载物，德合无疆，三位皆阴，乃无相克，万事皆吉。居家有庆喜之事。行人即还。财如井泉，用之不竭。所求者得，欢忻无比。病者先困后瘥。

**何曰** 仕宦高迁，治生富赡，团蚕倍收，吉祥欢乐。病者自瘥。囚者得出。婚姻利合。此卦大吉。

**陈曰** 三位皆阴而盛，有积富贵之资；用之不竭，如泉之达，故曰云云。

**刘曰** 富如井泉，获地利也。柔顺上行，求无不遂也。此课下位盛阴，与上不相违克，故为土地肥饶之象。二阴柔顺在上，不妄动作而安其利，此所以为吉也。占者求事大吉。

**诗曰** 晓雨初晴映碧溪，重重春色上柴扉。黄金不尽家殷富，何必区区羡锦衣

[灵棋经大全](README.md)
