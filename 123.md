# 一上二中三下 年丰卦 宜田之象

阴去阳来 离火正南

**象曰** 正月上午，岁在大梁。东风解冻，宜尔田桑。岁终丰稔，欢乐洋洋。

**颜曰** 所求宜以子午卯酉年月日时则吉，然应之稍迟耳。非此年月日时则不成。占田蚕则无不利。又曰，阴去阳进之象，岁在酉曰日大梁，谚曰：“太岁在西，乞浆得酒。”言其丰也。此卦田蚕吉，占仕宦未遂。居官无忧，病者无苦。

**何曰** 水陆游行，婚姻和合大吉。行人留滞，囚系缓出。

**陈曰** 上中二位阴阳相应，而三阳在地，地道充实之象也。故曰云云。

**刘曰** 天人协和，阴从阳也。土地丰衍，宜田桑也。午酉之际，利不可当也。此课少阳在上，少阴居中，从之，天人之位得矣。而盛阳居于地位，上和睦而下丰富，故宜田桑。正月谓初爻也。大梁，酉也。课体下三为离。离，午也。中二为兑。兑、酉也。颜幼明曰：太岁在酉，乞浆得酒，言丰富也。占事皆得如意。而应在午酉之年月日时，或酉方也。

**诗曰** 郁气都消尽，春来万物荣。田蚕宜尔室、耕凿乐苍生。
