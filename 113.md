# 一上一中三下 吉庆卦 富昌之象

纯阳有位 乾天西北

**象曰** 巍巍赫赫，家有金帛。物备事办，不求自获。

**颜曰** 既有金帛不须求也。居家吉、行人未归。又曰，天生万物，其理弥盛，不假经营，自然成办。此卦纯阳，婚姻不谐，囚者无罪，田蚕皆利，余事皆吉。

**何曰** 行人欲至，孕生男。市贾有利，官事遇赦，捕盗必获。

**陈曰** 三位惧阳，下位独盛，地道充实之象，上下俱亏，故曰云云。

**刘曰** 巍巍赫赫，纯乎阳也。家有金帛，地道光也。物备事办，势盛强也；不求自获，实蕃昌也。此课三阳而下位盛，地道产物，故金帛盈而物备事办。盛阳根于下，少阳兴于上，如木本盛而实蕃，故有不求自获之象。占者得之，求事皆吉，治产最利。战功大胜，捕亡必获。惟占讼费财而胜。占病则凶。伏逃则不能遂。

**诗曰** 贵人集集向门前，户内多逢喜气骈．利禄天然成富贵，平生物理尽周全。
