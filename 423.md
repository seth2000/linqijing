# 四上二中三下 抑灾势 擅祸之象

下阳制阴 震雷正东

**象曰** 金精欲起，赖得元士，左手抑之，乃获息正。

**颜曰** 金：西方少阴之位，主戈兵杀害之事。元士，大人也。左为阳。言阴氛欲动而为害，大人助之，抑以左手，害乃消灭，阳能制阴也。此卦有忧，不成极乱。

**何曰** 此卦出处谋望，先忧后喜，凡事得大人助之乃吉。出处谋望，凡事总得君子相成，灾变为福。官事吉利，望有力大官方免。亦须戒慎，百事守常。

**陈曰** 四在上，二在中，阴氛自天而下，兵戈欲起之象。三阳在下，可以安众，而与四相应，得天下之福也，故曰云云。

**刘曰** 少阴上行，金精起也。三阳制之，获息止也。此课穷阴居上，而少阴在中，二为兑象，故曰金精。三阳在下，与上为应，少阴不能用事。左者，阳也，凡事得大人助之，先慎后喜。

**诗曰** 几年豹变藏深雾，一日鹏传直上天，若得金口人借力，自然荣贵在当年。

**又** 疾风知劲草，板荡诚忠臣，藉此匡扶力，乾坤物又新。

[灵棋经大全](README.md)
