# 一上二中四下 小戒卦 慎防之象


阴盛克阳 艮山东北

**象曰** 祸从下兴，戒慎童仆。阴谋潜合，欲动手足。

**颜曰** 阳虽得位，群阴所图，故曰童仆。阴谋欲为害也。宜戒慎左右。此卦百事皆忧，不致大凶。官事成，囚系难出，阳弱故也。

**何曰** 行者遇盗，居者忧。奴婢为害。聚会有口舌，求事不遂，病者为下人咒咀也。

**陈曰** 上中二位虽相得，而下有四阴过盛，人道已弱，有群小相侵之象。故曰云云。

**刘曰** 孤阳在上，势寡弱也。阴盛于下，忧婢仆也。此课一阳居上面群阴在下，中位少阴，柔弱不能制下，故为祸从下兴，戒慎童仆之象。占事皆不利。此与第六课惧以一阳居上而占不同者，彼下位少阴，故有从上之志，而为中所阻，此则老阴，势自恣于下而中不能制，犹弱夫幼妻之家，而豪奴悍婢不受其主之命也，其凶可知矣。

**诗曰** 丧釜薪何在，家门虑焰殃。钱财终有失，童仆也须防。

[灵棋经大全](README.md)
