# 一上四中四下 将损卦 战败之象

阴极克阳 艮山东北

**象曰** 豺虎咆哮，淋淫雨水，战斗不胜，弱兵钝士，为寇所凌，多有亡死。

**颜曰** 克彼益此，皆非其理，凡事甚难，行人当还。中路恐怖，不宜讨贼。又曰：阴气愈壮，君道日微，豺虎外寇，四面交通，敌难克也。

**何曰** 方伯防边，必被贼盗；总在高陆．横遭洪水。病者困重，囚者坚固。争讼、用师、市贾、求官、田蚕、百事不利，此损兵之势也。

**陈曰** 阴类大兴，禽兽盗贼，交为民害。一阳不能制，必见倾败，故曰云云。

**刘曰** 豺咆水淫，阳道孤也；大奸协比，危不可扶也。此课阳栖于积阴之上，故有豺虎咆哮、雨水淋淫之象。占事无所不凶，用兵最忌。惟大旱求雨，必得所用也。

**诗曰** 射雉终难获，怀珍未得财，经求并进望，足步动危灾。又：势微防敌寇，失盗致火危，人事皆如此，天时未顺机。

[灵棋经大全](README.md)
