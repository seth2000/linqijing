# 四上一下 盗窃卦 牵系之象

阴伏阳孤 震雷正东

**象曰** 盗人珍宝，欲为己有。人纠其奸，鬼缚其肘。

**颜曰** 阴据天位，阳反在下．犹小人乘君子之器，人鬼交罚。

**何曰** 病者由取人物，致有今祸，当急求解之，兼慎口舌。此卦凶，宜向东求僧尼道士有力，女人医之方瘥。行人开年方回。失物寻却获。

**陈曰** 四在上，盗贼得志也。一在下，欲盗之宝也。然一阳在地，地势尚安．可以追盗而安民。故曰云云。

**刘曰** 盗人珍宝，亦可丑也，人纠鬼缚，莫能有也。此课以至阴居天位。非所当居而居之，盗也。阳虽孤弱，非我所能奄而有也。故人鬼交罚而无逃。占事皆凶，惟捕盗则必获。

**诗曰** 不必劳形役，顺防失盗时。苦求终不悔，反致自身危
