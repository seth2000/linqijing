# 二上三中一下 忧喜卦 余庆之象

阴居天位 兑泽正西

**象曰** 心有所忧，耿耿不寐，恐有患祸，而反福至，庆贺忻悦，大为我利。

**颜曰** 初虽有忧，终则有喜。又曰：阴居天位非所据也。故虽有忧而三阳同御，不能为害。此卦先小忧，而后大吉，故无咎也。

**何曰** 口舌无成，行人当至。婚姻、市贾，先难后易。病者初困后瘥。官事始忧终吉。失物难求。

**陈曰** 三阳居中，人道本盛，上有二阴，自与下位一阳相应。中位与上下不通，故先有所忧也。然三阳之盛，二阴不能间，终当得志，故曰云云。

**刘曰** 以阴尚阳，位不当也。忧患而获福，以刚中也。此课阴居上而阳居下，不得其位之象。然一阳在下，盛阳中处，阴弱不能制刚，初虽有疑，终得吉庆。凡是始忧而终吉，忧虚丽吉实也。

**诗曰** 孰知成立若升天，老去多忧夜不眠，忽见故园春色好，翩翩蜂蝶斗芳妍
