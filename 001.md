# 一下 化育卦 生气之象

孤阳不明 乾天西北

**象曰** 明明上天，照临下土。化育群生，开发门户。事皆豁然，更相瞻睹。

**颜曰** 地得配天，必有光泽。下润群萌，以至长大者也。

**何曰** 凡事从心而少稽缓，此卦无咎。占产大吉，主生男。仕进。求财望事有印信文书。市贾见贵并吉。官事告内臣阴人僧道吉。病者不宜居显处．宜处室中。行人事阻未回、出师必胜。

**陈曰** 一为天阳，下为地势。阳气出地，万物化生。诗云：一阳初动处，万物未生时。独阴不生。独阳不发，故阳气在地，则地利美丰。诸卦多取此义。

**刘曰** 上天照临，以发生也。更相瞻睹，莫不荣也。此课阳来居于地位，是为上天照临之象。占事，始达而未大，无咎也。

**诗曰** 已到平安地，江山万里程。绿杨芳草路，风快马蹄轻。

[灵棋经大全](README.md)
