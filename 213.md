# 二上一中三下 理乱卦 抑奸之象

阴窃阳位 兑泽正西

**象曰** 天阴云升，阳从下兴，君子治乱，小人畏惩。

**颜曰** 阴窃阳位，如云之升，盛阳在下，将登九五。除逆禁暴，众邪自消，小惩大戒。此卦临人宰制，及长吏得之最佳，百事先忧后吉。

**何曰** 所求不得，所作不成。执政治乱，小人畏罪。病者未瘥。行人虽远，无利有谗。

**陈曰** 二阴在上，盛阳在下，交泰之象也。三居地位。小人无所容于世，故曰云云。

**刘曰** 天阴云升，龙跃渊也。以正去邪，如决川也。此课阴阳虽不得其位，而一阳居中，三阳在下，有君子治乱，以刚决柔之象。占临政治民，捕亡讨叛皆吉。讼以正胜，不宜阴私。君子得之大吉，小人反是。

**诗曰** 黄金百炼独全真，白玉三投始见珍。韫椟未为人所羡，自甘肥遁且安贫。
