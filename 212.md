# 二上一中二下 将败卦 淫蛊之象

两阴制阳 坎水正北

**象曰** 两女一夫，上下相祛，阴气乘阳，遂用耗虚。

**颜曰** 男女相克，初婚后离。行人虽还，在途逢盗。又曰：外非玉女，内乖太乙，以一阳而受制于二阴，虚耗之象。病者重。

**何曰** 所求无益，所作非谐。行人未至。田蚕失望。官事难解。百事大凶。

**陈曰** 人道孤弱，上下二阴，皆欲进之。两女一夫，淫匿之象，微阳不胜。

**刘曰** 两女一夫，阳陷于阴也。抗精却神，以从淫也。遂用耗虚，忧陆沉也。此课一阳陷于二阴之中，阴阳皆少，溺于求合，而阳不振为阴所乘，必至虚耗。占事得之皆凶。

**诗曰** 孤阳微兮，群阴盗兮，力既殚兮，将不可耄兮，慎兮！慎兮！宜自保兮。

[灵棋经大全](README.md)
