# 一上三中一下 得志卦 自足之象

纯阳在位 乾天西北

**象曰** 显然得志，与时相值。财来足用，不乏驱使。

**颜曰** 志愿既得，物又足用，复有驱使。又曰：纯阳用事，得志之象也。处心在公，财用周足。韩子曰：文王伐崇至黄竹之墟，革袜系解顾左右皆贤，无可使者，因自结之。此君子贤人秉至公之道也。

**何曰** 仕宦禄丰，远行者至。病自瘥。囚得出。孕生男。市贾有利。所求大获。

**陈曰** 三阳在中，人道全成，而上下无破之象也，故曰云云。

**刘曰** 龙德正中，大得时也。上下协从，足以有为也。此课盛阳处于中位，得志得时，而上下少阳同心与之，何患财不足而驱使之乏哉！占者得之，无求而不可得，大吉之课也。

**诗曰** 运与时相值，云龙风虎从。秉公名器在，声达帝王宫。
