# 四上一中三下 益友卦 攸往之象

下阳化阴 兑泽正西

**象曰** 客有王孙，来叩我门，语我福庆，往德蒙恩。

**颜曰** 有人相呼方可往也，或有呼而不往，非吉也；言宜往也。若行人在外，呼之则还。又曰：以内应外，不在于内而志在于往，中位有助故也。有客之贵者，其唯王孙乎。此卦婚姻及时，求索弥善。

**何曰** 田蚕收。病者瘥。官事散．行人至。求宫见贵，必得招引。百事遂意，大吉。

**陈曰** 三居地位，贤人在下之象，与上四阴相应，而一阳同类，可以引进同升。

**刘曰** 土孙叩我门，应在外也。往得蒙恩，主有助也。此课穷阴在上，盛阳在下，阴极而有求阳之意，故为来叩我门之象。王孙贵盛之人也。中位少阳，不与我争，而为我助，故往必有庆也。占事宜进，必有贵人之助。病者当遇良医。用兵有来应者。事事皆吉。

**诗曰** 时至图谋事必成，天恩欲到信光临。从来未遂平生志，今日逢君始称心。
