# 一上一中四下 富盛卦 通泰之象

阴盛得位 巽风东南

**象曰** 富盛贵极，天道反侧。随运上下，与时消息。子子孙孙，以万以亿。

**颜曰** 凡居富贵不忘贫贱，则名留于后，若不能谦退，必致倾覆。行人在远，久而始还。又曰：自二之四，地道再成，富贵之理，于斯为极。居满必亏，居高必危。故云反侧。若消息盈虚，不逆时运，必能保身全名，泽被子孙。此卦宜谦退，囚者难出，望人少迟，行者未至。

**何曰** 病者瘥迟，宜祭天神求福。嫁娶吉。积财不宜贪加。远行者不宜，更进口舌，官事亦求执法者解之。

**陈曰** 二阳在上，阴盛于下，地道盈满，不犯于上，故曰云云。

**刘曰** 富盛贵极，家业成也。随运上下，以保盈也。子子孙孙不宜争也。此课二阳在上，老阴居下，上下得位，有位有物，富贵盛极，无以复加之象。，故宜随运从时，知足无妄，则可保其已成，而子子孙孙缵守之而无失矣。占婚姻吉。求官、觅财、望事皆已得，遂不可过望。行者止吉，官事求和，复则有悔。病将愈。战功不宜妄躁，见可则止，吉。求人不信。凡事极则必反，己吉则有凶，己凶则有吉也。

**诗曰** 轻舟迎浪去如飞，百事营求正及时。更与贵人同道路、从兹百福自追随
