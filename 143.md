# 一上四中三下 行令卦 破贼之象

阴居中位 离火正南

**象曰** 君命师士，讨贼奸凶。寻戈张戟，大有所从。

**颜曰** 宜为人驱使，亦宜驱使人，若自专皆败也。病者有鬼，宜祛除之。行人未回，急宜取之，吉。占讨贼、捕亡，必克。又曰：在内为奸，在外为凶。此卦宜征伐、捕亡，又大胜。市贾有利。求官亦得。田蚕、婚姻并吉。

**何曰** 王者除凶，必有所驱，官事得解，百事无凶也。

**陈曰** 四阴在中，盗贼纵横之时也。然三阳在下，足以安众，有师出讨罪之象也，故曰云云．

**刘曰** 阴奸在中，欲问正也。君命讨之，兵力盛也。寻戈张戟，以伐奸也。此课一阳正位于上，而三阳盛发于下，四阴居中，虽欲间阻，而二阳合德，阴匿巳露，故有君命师士，讨除奸凶之象。占出征、捕亡，大胜。病者疗之即愈．讼者理之则胜。行人无恙，问阻可通，凡事皆吉也。

**诗曰** 射鹿一时兴，须凭众力成。蟠桃今已熟，举目始享荣。又：鹿走众相弛，功名在此时。奸雄今已矣，四海洽雍熙。

[灵棋经大全](README.md)
