# 一中三下 不定卦 狐疑之象

众阳趋竞 乾天西北

**象曰** 狐疑犹豫，意中不定，进不可希，退宜从正。

**颜曰** 上位无君。从阳竟起，未定之象。内外无应，故犹豫也。昧理而行，不如退而守正。

**何曰** 进退不定，难得从心，事皆如此。又曰：求官迟得，吉。病重方瘥。行人未还；军阵不胜。退省循常之象。

**陈曰** 人位孤弱，地位反盛，群雄并兴，而不相应，莫知所从，故曰云云。

**刘曰** 狐疑犹豫，莫适从也。进不可希，心憧憧也。退宜从正，无入于凶也。此课当无君位之时，而众阳在下，无所定向，故为狐疑犹豫。有阳无阴，内外无应，故进不可希，不如退而从正也。占者守静则吉。

**诗曰** 暗事出幽室，迷云锁洞房，连枝人不见，独自一愁伤。

**又** 岐多忘所向，天阔地无踪，进止君须慎，安身独守穷。
