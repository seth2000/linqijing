# 四上四中三下 遁世卦 困极之象

阳光失位 震雷正东

**象曰** 困于凶祸，闭门独坐，人徒分散，无可取火。

**颜曰** 阳气失位，无以为徒，故曰独坐。火者，阳类也．烹炊所资，群阴隔之，无由取也。居宅祸败，凡事不得称意。婚姻无后。行人未还。病者不瘥。此卦大凶，切宜慎之。

**何曰** 病者不瘥。官事不解。家道循旧，事慎阴谋。市贾无利。行军失律。

**陈曰** 三阳在下，贤人在野之象。群阴在上，小人道长，不可自见。

**刘曰** 困于凶祸，阴乘阳也。无可取火，幽不能明也。此课阳失位而无徒，阴上行而党盛。占者得之，当有无妄之祸，大凶课也。

**诗曰** 运蹇实堪优，悲愁春复秋，且谋西北避，身外莫营求。

**又** 德孤无邻，孰为可亲？君子失道，小人进身。

[灵棋经大全](README.md)
