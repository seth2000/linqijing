# 一中四下 邪佞卦 积恶之象

群阴克阳 艮山东北

**象曰** 违天背君，不顺伦理，放恣邪佞，人皆切齿。

**颜曰** 上无天位，中又孤弱，群阴擅命，故有违天背理邪佞之徒，恶直残正，害及善人。临官凶。讼失理。

**何曰** 人必责之，由身放恣，故曰切齿，言怨恨深也。此卦阴谋相克，官灾挠括，大凶。病者宜作福。师行不捷。行人未还，宜修德循旧可也。

**陈曰** 人道孤立，群邪并起，阴谋罔上，故曰云云。

**刘曰** 孤阳群阴，邪蔽正也。小人放恣，莫能御也。此课上无天位，中又孤弱，而群阴下比，恣意而行，违天背君之象。占事无所不凶。

**诗曰** 望断行人事渐虚，相逢陌上却成疏。当时许就平生计，等到如今不见渠。

**又** 奸邪蔽上，祸及善良，背道逆理，下民怨望，小人得志，君子遁藏。

[灵棋经大全](README.md)
