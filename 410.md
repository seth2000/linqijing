# 四上一中 雪耻卦 负乘之象

阴蔽微阳 震雷正东

**象曰** 担饷入田，不见耕夫。盗鸟无状，啄我乾脯，挽弓射之，中其左羽。

**颜曰** 身位孤微，重阴所蔽，事与灾会，故曰盗乌啄脯。然阳之为体，自微至著，终当克捷，以雪前耻。

**何曰** 因与人拂，故致私憾，此卦有扰。远行人未至，凶。田蚕薄收。所求不利。婚姻不成。官事未解，终得贵人力救，可免大祸。

**陈曰** 人道孤立，群阴在上。易曰：负且乘，致寇至寇，谓阴也。然人道即正，终当胜邪，可以雪耻，故曰云云。

**刘曰** 不见耕夫，蒙荟翳也。力小任重，致寇害也。射之中羽，是亦克捷也。此课重阴居上，微阳在中，颜幼明曰：身位孤微，为阴所蔽，事与灾会，故曰盗鸟啄脯。然阳体自微至著，终当克捷，以雪前耻也。按此，当有奸盗终必败获。出师先败后胜也。

**诗曰** 蒙头不见路行人，独坐幽窗未辨明，山下水深舟未发，图谋进用卒难成

[灵棋经大全](README.md)
