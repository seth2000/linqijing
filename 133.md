# 一上三中三下 才达卦 安吉之象

群阳下盛 乾天西北

**象曰** 济济多士，令德辉光。相见欢喜，长乐无殃。

**颜曰** 阳数弥重，故曰多士。出身以才，当有贵人相助。岁暮方得其力，非只一时也。病者瘥。行人还。百事吉。士欲见王侯及求名誉，弥善。

**何曰** 求官得。行人至。市贾、田蚕有利，嫁娶吉。病者瘥。官事不成。此卦大吉。

**陈曰** 三阳道盛，可以有为，而地道亦得盛阳充实。所处皆安，故曰云云。

**刘曰** 济济多士，以从上也。相见欢喜，往有尚也。此课一阳正位于上；而中下皆三阳，犹人君有刚明之德，而众贤从之也。庶人得之则为贵人，良朋相助之象。占求官、见贵、婚姻、市贾皆吉。用兵得贤人，求事当获人助，吉。

**诗曰** 贵人相暗助，藏用得相宜。莫讶花枝少，须知结果迟。

[灵棋经大全](README.md)
