# 四上一中二下 潜龙卦 侯时之象

一阳制阴 坎水正北

**象曰** 舜躬耕田，至于历山，土沃年丰，岁取十千。

**颜曰** 凡事始于三四月，成于八九月，吉。又曰：潜处躬耕以应丰年，非虞舜孰能之？此卦与乾初九爻同，保身隐处，可以内修君德。事无大小，任道则可，难以营求。病者至秋末方瘥。

**何曰** 宜田蚕，所求者得。市易有利。居家富。行人即还。孕生男。婚姻合。百事吉。

**陈曰** 一居人位，二居地位，阴阳相得，四阴在天，有云雨之象，故曰云云。

**刘曰** 积阴在上，穷无与也。德盛而应，以下处也。时至而兴，莫能御也。此课虽以一阳处于群阴之中，然上阴盛极，其道已穷。少阴在下，与我为比。上虽不顾面下有应，故取舜耕历山之象。虽不为父母所爱，而元德终升闻。

**诗曰** 运至时亨泰，忧心已解愁，十分堪进用，事事可优游。

**又** 耕凿宜安计，功名自有期。志坚能忍性，非圣孰能之？
