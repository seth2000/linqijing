# 二上四中三下 发蒙卦 天泽之象

阴变阳来 震雷正东

**象曰** 阴极阳生，蛰虫开张，大赦天下，钟鼓堂堂。

**颜曰** 以阴变阳，惊此群蛰，如击钟鼓，大有幽圄，此受命创制之卦也。占仕进大吉。不宜婚姻，阴阳相伤不和故也。

**何曰** 鸿思俯及，万物丰泽。系者解散。仕宦高迁。运用百事有成，治生十倍。

**陈曰** 此经亦前后卦相因而互相发明，前卦阴极，此则二变为三，阳居地位，乱极复治之象，故曰云云。

**刘曰** 阴极变阳，刚来在内也。蛰虫开张，雷出地也。钟鼓堂堂，德声被也。此课以三阳决极盛之阴，如震雷发蛰。君子道长之时，占事皆吉。用师宜布文德。

**诗曰** 阴极方逢泰，蛰虫户始开。三阳宜用事，名利一齐来。

**又** 天门日射彩云开，大降洪恩布九垓。万物一时沾圣化，苍生鼓舞醉金魁。

[灵棋经大全](README.md)
