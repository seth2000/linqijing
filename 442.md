# 四上四中二下 阴长卦 凶裹之象

纯阴不应 坤地西南

**象曰** 重阴在上，鬼氛浮溢，中庭水深，堂下行舟。

**颜曰** 纯阴之卦，内外不相应，官鬼之灾，并属于阴，凡事如此，凶衰之象，虽内外不相应，官势助之，乃更反吉。

**何曰** 行人逢贼，凡事不利。阴谋口舌，切须慎之。一本云：启蒙之卦，凡事小吉。堂前流水，堂下行舟，惟宜祈雨。张南轩占雨，果应此语。

**陈曰** 三位皆阴，二复增长，阳气必绝，中道而止，不可有为，故曰云云。

**刘曰** 重阴在上，阳道塞也。中庭水深，忧没溺也。此课纯阴无应，灾祸之象。占者得之，阴人盗贼为害。病者大凶。又主有阴谋咒咀，官鬼口舌，百事皆凶，惟宜求雨。

**诗曰** 阴小须防谨，门庭亦未宁，家中多挠聒，口舌暗中生。

**又** 积阴为厉雨淫淫，洪水怀山陆地沉，大禹不施疏凿计，苍生何以洽欢心。

[灵棋经大全](README.md)
