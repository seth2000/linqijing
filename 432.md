# 四上三中二下 得失卦 克强之象

阴暴阳存 坎水正北

**象曰** 失我宝珠，乃在天衢，不意盗贼，隐匿所居，赖得元鸟，为我逐祛，风静波息，还复我庐。

**颜曰** 凡事初被抑郁，后必从心，因人致物则不得久，凡事如此。又曰：阴虽在上，阳得其位，总领阴贼肆暴，窃我奇宝，赖得阳存，终翦奸慝。如彼元鸟，以逐恶禽，风波静息，可返旧庐。此卦先凶而后吉之兆。

**何曰** 初抑后通，万事如此。田蚕有利。孕生男。

**陈曰** 上下皆阴，偏胜于阳，然人位强盛，彼不能害，况上中相应，失者可得，足制强放，故曰云云。

**刘曰** 失我宝珠，阴上穷也。此课四阳穷于上。而二阴长于下，故为失我宝珠而盗匿所居之象。然三阳在中、与上为比．少阴柔弱不能当之，终不能为害。占者初否后泰，假助于人而获吉也。

**诗曰** 舒眉展目黄金露，举意江山显旧庐，钓在水中鱼未获．丝头忽见一明珠。

**又** 塞公虽失马，祸福岂由人？得道应多助。门庭又一新。
