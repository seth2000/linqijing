# 三上一中二下 天佑卦 特达之象

阴阳相宜 巽风东南

**象曰** 登高望远，上见天衢，玉女孔圣，授我灵符，永锡难老，以保我躯。

**颜曰** 得助之象。事由女子，居家吉利，官职荣迁，学业大成。行人未还，必得奇物。病者自瘥。又曰：地位既正，天人合德。犹升高而视六合，且下应乎阴。人得其偶，神符授我，可企而见，百岁期颐，可坐而登。此贵者之卦，阴阳得位，无相克伤，百事大吉。

**何曰** 居官吉，娶妻得美女。行者道路通。病者留。官事求大臣及田蚕、市贾皆吉。孕生男。

**陈曰** 人道地道，阴阳相应，三阳在天，照临下土，故曰云云。

**刘曰** 登高望远，在上处也。玉女授符，阴相与也。中正而应，获天佑也。此课一阳在中，上承刚明之召，下应少阴之偶，其吉无比。

**诗曰** 席上珍虽贵，还当待价沽；运来亨又利，凡事不劳图。

**又** 彼美人号，君子求兮。懿德贞兮，锡我休兮。永保贞兮，勿失猷兮。

[灵棋经大全](README.md)
