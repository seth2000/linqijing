# 二上二中一下 戒贪卦 神耗之象

二阴反位 震雷正东

**象曰** 埋金藏玉，自言其贵。鬼债不解，神不降福。

**颜曰** 以阳居下，为阴所困，故曰埋金藏玉、然则自言贵极，神不佑之。病者有鬼，宜急祈祷。官事求人乃济。

**何曰** 居官贪财，必致殃咎，虽有财宝，必忧盗贼。病者未痊。行人未归。囚者难出。田蚕不收。出师不利，为鬼所执，言其凶也。此卦宜改过修德方免。

**陈曰** 阳居地位，金玉之资也，与二相应，贪之不己。然天位亦阴，不能为福，天道亏盈，鬼神害淫，故曰云云。

**刘曰** 埋金藏玉，阳在下也。鬼道上行福，不可假也。此课孤阳抑于二阴之下，不能有为。而二阴在上，又柔懦无立，故无福有忧也。占者当以贪戒。

**诗曰** 恃富因忘本，贪过竟失中，欺心天弗佑，神道不私功。
