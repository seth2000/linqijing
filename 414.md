# 四上一中四下 奸长卦 多难之象

群阴制阳 坎水正北

**象曰** 契阔离居，反复多阻，凡事不利，所为不举。

**颜曰** 一阳居中．不能独济。群阴相比，反复见害。所为之事，多不遂心，反见惶怖，以一阳不能独济也。虽退藏于密，难可独全，旦须守旧，未易谋断。

**何曰** 水陆行人，番倒破败。病者不瘥。囚者不出。居官宜请假。此卦大凶。

**陈曰** 一阳孤弱，处上下群阴之间，而不相应。有坎陷之象。小人道长，奸邪并兴，家邦不宁，故曰云云。

**刘曰** 契阔离居，困无与也。既孤且秆，又何能举也。此课孤阳陷于积阴之中，不可振举，凡百事皆凶。

**诗曰** 淹留岁月未能归，事欲成时意转非。老去穷愁因命蹇，劝君莫恨世情微。

[灵棋经大全](README.md)
