# 四上四中 被绞卦 宜速之象

群阴浸盛 坤地西南

**象曰** 悬急如绞，救不能至。鲁望高子，不足为比，

**颜曰** 阳德俱消，群阴浸盛，败乱之象。若鲁闵公遇贼季子，以僖适邾，其年冬，齐高子来盟，遂平鲁乱。此卦军行先败而后喜也。

**何曰** 口舌是非，纷扰拮括。病者瘥迟。行人未至。军旅不胜。家宅慎防奴婢。官事先忧，后得人为。求官宜速则成，不然必有鬼贼。此卦凡事皆宜速救、不宜迟缓。

**陈曰** 上下群阴，祸变危急，急宜救之，故曰云云。

**刘曰** 悬急如绞。穷之极也。救不能至，祸以亟也。无下位，故为高悬之象。此课群阴上行，必至败乱，而望救于它人，困之甚也。占者皆凶。

**诗曰** 阳极凶危甚，生民已倒悬，若无匡救力．焉得保生全。
